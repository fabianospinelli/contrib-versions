**1\. Contenuto del Servizio**
------------------------------

Subito.it S.r.l. società di servizi informatici e telematici con sede legale in Via B. Crespi 19 (MI) Italia, mette a disposizione degli utenti che intendano avvalersene un servizio (da ora in poi il "Servizio Base" e/o "Servizio") web based che consente di pubblicare e consultare annunci e inserzioni di soggetti privati o professionali che intendano alienare o acquistare beni o prestare e ricevere servizi. Il Servizio consente altresì agli utenti inserzionisti ed agli utenti interessati a quanto pubblicato di entrare in contatto tra di loro.

**2\. Titolarità della piattaforma**
------------------------------------

Subito.it S.r.l., è l'unica titolare della piattaforma web per il tramite della quale viene gestito il Servizio nonchè di tutti i relativi diritti inerenti e conseguenti allo sfruttamento della piattaforma medesima.

**3\. Applicabilità delle condizioni**
--------------------------------------

Le presenti Condizioni Generali del Servizio si applicano sia agli utenti che utilizzino il Servizio in consultazione degli annunci pubblicati sia agli utenti inserzionisti privati o professionali (d‘ora in poi collettivamente “utente/i”).

**4\. Termini per l'uso del Servizio**
--------------------------------------

L’utilizzo del Servizio è consentito solo ad utenti maggiorenni secondo la legge italiana (maggiori di anni 18). L’eventuale utilizzo del Servizio è concesso altresì agli utenti che abbiano compiuto sedici anni  esclusivamente a valle della  autorizzazione e comunque sotto la supervisione dei genitori o di chi ne esercita la potestà o la tutela, che assumeranno quindi ogni responsabilità dell’operato del minore nei confronti di Subito.it S.r.l. e dei terzi ad ogni titolo coinvolti.

L'utilizzo del Servizio Base consente la libera consultazione degli annunci e la pubblicazione di inserzioni e la creazione di utenze finalizzate all'utilizzo del servizio medesimo. Talune funzionalità specifiche del Servizio, l'inserzione in specifiche categorie merceologiche e le inserzioni ulteriori rispetto alle soglie fissate per talune categorie potranno essere messe a disposizione solamente a pagamento così come da specifiche condizioni di contratto relative ai servizi medesimi.

Le relazioni intrattenute tra gli utenti del Servizio, incluso l'acquisto, lo scambio di informazioni, anche per il tramite del form di risposta all’annuncio, la consegna o il pagamento di beni o servizi, avvengono esclusivamente tra utenti senza che Subito.it S.r.l. sia parte della relazione. L'utenza si impegna, altresì, a non fare utilizzo improprio dei contatti presenti a qualunque titolo sulla piattaforma di Subito.it. A titolo esemplificativo ma non esaustivo è vietato l'invio di pubblicità, materiale promozionale, o qualsiasi altra forma di sollecitazione non autorizzata o non richiesta tramite e-mail o con qualsiasi altro metodo di contatto.

Gli utenti manterranno la titolarità di tutti diritti di proprietà relativi a video, fotografie, fermo immagini, audio o altro materiale (di seguito, le “Riproduzioni”) che Subito.it ha consentito agli stessi di pubblicare sul proprio sito. Fermo restando quanto precede, l’utente concede a Subito.it una licenza non esclusiva, gratuita, perpetua, trasferibile, irrevocabile e senza limiti di territorio, per utilizzare (anche in combinazione con altri materiali audio e/o video e/o fotografici) e, dunque, fissare, all’interno del sito e/o su ogni altro mezzo (sia esso digitale, elettronico o cartaceo), riprodurre, modificare, adattare, tradurre, distribuire, pubblicare, visualizzare, riprodurre in pubblico le Riproduzioni dell’utente, impegnandosi peraltro a non opporsi alla pubblicazione, utilizzo, modifica, cancellazione e sfruttamento delle Riproduzioni da parte di Subito.it.

Con l’utilizzo del Servizio, gli utenti si assumono l’esclusiva responsabilità circa il diritto di utilizzo delle Riproduzioni pubblicate dagli stessi sul sito, manlevando e tenendo indenne Subito.it da qualsiasi pretesa e/o richiesta di risarcimento formulata da soggetti terzi a fronte della violazione dei diritti di quest’ultimi.

Al momento della registrazione sul sito da parte dell’utente, quest’ultimo sarà tenuto a fornire i propri dati anagrafici reali senza ricorrere all'utilizzo di indirizzi email temporanei o alias (ovvero indirizzi associati al proprio indirizzo email dal quale però non è possibile inviare email ma solo riceverle). Resta espressamente inteso che, in caso di mancata osservanza delle disposizioni della presente clausola da parte dell’utente, Subito.it sarà considerata liberata dell’onere di fornire taluni servizi di assistenza allo stesso, essendo questa impossibilitata alla verifica della corrispondenza utente-email.

**5\. Responsabilità dell'utente**
----------------------------------

L'utente è totalmente ed esclusivamente responsabile dell'uso del Servizio (da intendersi espressamente con riguardo alle funzioni di pubblicazione, di consultazione, di gestione delle inserzioni e di contatto tra utenti) ed è pertanto l'unico garante e responsabile dei beni e dei servizi offerti per il tramite del Servizio nonchè della correttezza, completezza e liceità delle inserzioni e del proprio comportamento nell'ambito del contatto tra utenti. L'utente garantisce la disponibilità e/o la titolarità del bene/servizio oggetto delle inserzioni medesime. L'utente garantisce altresì che i propri annunci non violano alcun diritto d'autore né diritto di proprietà industriale né altro diritto di terzi. In caso di contestazione da parte di terzi riguardo a qualsiasi annuncio o condotta ad esso legata, l'utente se ne assume la piena responsabilità e si impegna a tenere manlevata e indenne Subito.it S.r.l. da qualsiasi danno, perdita o spesa. L'utente si impegna ad utilizzare il form di risposta all’annuncio al solo scopo di prendere contatto e scambiare informazioni con gli altri utenti relativamente agli annunci, utilizzando un linguaggio consono, nel rispetto della legge, dell’etica e della netiquette. In ogni caso, l'Utente si impegna a rispettare con qualsiasi interlocutore (i.e. anche nelle eventuali comunicazioni con il personale di Subito.it S.r.l.) le norme di buona educazione e l'utilizzo di un linguaggio consono, sia _online_ sia _offline_. L'utente, inoltre, si assume ogni responsabilità per eventuali danni che possano derivare al suo sistema informatico dall'uso del Servizio o a quello di terzi. Resta infine inteso che ogni eventuale utilizzo di robot, spider, scraper e/o ulteriori  strumenti automatici per accedere al sito e/o per estrapolare i relativi dati, contenuti, informazioni è espressamente vietato.

**6\. Limitazione di responsabilità**
-------------------------------------

Subito.it S.r.l. non presta alcuna garanzia circa il contenuto, la completezza e la correttezza delle inserzioni pubblicate nè con riguardo ai dati pubblicati, né relativamente alle informazioni successivamente fornite dall’utente, nè con riferimento al numero o alla qualità dei risultati ottenuti tramite il Servizio. In ogni caso Subito.it S.r.l. si riserva, in qualsiasi momento, il diritto di valutare, approvare, eliminare o impedire l'inserzione ovvero il diritto di inibire la consultazione o il contatto per il tramite del form di risposta all’annuncio nel caso in cui, a proprio insindacabile giudizio, l'uso del Servizio da parte dell'utente si riferisca a particolari sezioni merceologiche o possa considerarsi lesivo di diritti o delle prerogative di Subito.it S.r.l. o di terzi. Resta inteso che anche in caso di valutazione ed approvazione delle inserzioni (siano esse automatiche o manuali) Subito.it S.r.l. non presta alcuna garanzia circa il contenuto, la completezza e la correttezza delle stesse. Subito.it S.r.l. è altresì estranea alle trattative eventualmente nascenti dall'uso del Servizio e pertanto non garantisce nè la bontà nè l'esito delle stesse, di conseguenza nessuna richiesta di restituzione, compensazione, riparazione e/o risarcimento a qualunque titolo potrà essere indirizzata nei confronti di Subito.it S.r.l.

Il Servizio è offerto per il tramite del sito [www.subito.it](http://www.subito.it/), del m-site m.subito.it e delle applicazioni mobile che possono contenere banner/link ad altri siti Internet o applicazioni che non sono sotto il controllo di Subito.it S.r.l.; la pubblicazione dei predetti banner/link non comporta l’approvazione o l’avallo da parte di Subito.it S.r.l. dei relativi siti e dei loro contenuti, né implica alcuna forma di garanzia da parte di quest’ultima che pertanto non si assume alcuna responsabilità. L'utente riconosce, quindi, che Subito.it S.r.l. non è responsabile, a titolo meramente esemplificativo, della veridicità, correttezza, completezza, del rispetto dei diritti di proprietà intellettuale e/o industriale, né risponde della loro eventuale contrarietà all’ordine pubblico, al buon costume e/o alla morale.

**7\. Limitazioni nell'erogazione del Servizio**
------------------------------------------------

Subito.it S.r.l. si riserva il diritto di modificare, sospendere o interrompere, in tutto o in parte, il Servizio in qualsiasi momento anche senza preavviso e senza che la stessa sia tenuta ad indicare le ragioni sottese alle predette azioni. Subito.it S.r.l. ha implementato un sistema antispam unitamente al form di risposta all’annuncio, che respinge le richieste di contatto attraverso il form in caso di violazione delle norme applicabili, delle regole e/o delle presenti condizioni (quali a mero titolo esemplificativo, presenza di insulti, epiteti razzisti, attività di spam o phishing, ecc.). Qualora l’utente indichi nella casella di testo del form link o indirizzi email, il sistema antispam, nel caso di annunci non provenienti da abbonati al Servizio PRO di Subito.it s.r.l., oscurerà i predetti elementi dandone comunicazione al destinatario. Il sistema antispam in ogni caso non garantisce né l’autenticità del prodotto/servizio in vendita né la veridicità del contenuto del contatto. Subito.it S.r.l. non potrà quindi in nessun caso essere ritenuta parte o responsabile dello scambio di comunicazioni tra gli utenti e delle trattative da esse nascenti. Subito.it S.r.l. non potrà parimenti essere ritenuta responsabile dei danni conseguenti alla mancata prestazione del Servizio oggetto del presente contratto a causa dell'errato o mancato funzionamento dei mezzi elettronici di comunicazione per cause estranee alla sfera del proprio prevedibile controllo.

A titolo esemplificativo, ma non esaustivo, il malfunzionamento dei server ed altri dispositivi elettronici anche non facenti parte integrante della rete Internet, malfunzionamento dei software installati, virus informatici, nonchè da azioni di hacker o altri utenti aventi accesso alla rete.

**8\. Pubblicazione seriale di annunci e/o per conto terzi**
------------------------------------------------------------

E’ espressamente vietato, salvo esplicita autorizzazione da parte di Subito.it S.r.l.:  
\- l'utilizzo di sistemi automatici di caricamento annunci, salvo quelli espressamente autorizzati da Subito.it S.r.l.;  
\- la pubblicazione seriale e/o la gestione di annunci per conto terzi con ogni mezzo o modalità;  
\- rivendere a terzi i servizi di Subito.it S.r.l. (da intendersi per tali anche, a titolo esemplificativo, le opzioni Vendilo Subito, prodotti Impresa +, ecc.).

Al raggiungimento di soglie predeterminate di inserimento degli annunci del Servizio Base, variabili in base alla categoria di inserimento e alle direttive Subito.it S.r.l., l'utente non potrà inserire ulteriori annunci e verrà avvisato mediante una comunicazione di Subito.it.

Si riportano di seguito le soglie di pubblicazione degli annunci afferenti al servizio non a pagamento:

Motori: auto 1, caravan e camper 2, veicoli commerciali 3, moto e scooter 3, nautica 4, accessori auto e moto 5; Immobili: 1, casa vacanze 4; Lavoro: offerte di lavoro 1; candidati in cerca di lavoro 20; Elettronica 20; Casa e persona: elettrodomestici 20, arredamento e casalinghi 30, tutto per bambini 45, giardino e fai da te 45, abbigliamento e accessori 45. Sport e hobby: biciclette, sport e strumenti musicali 10, musica e film 20, animali 45; libri e riviste 130, collezionismo 250; Altri: 5.

**9\. Limitazioni al contenuto delle pubblicazioni ed informazioni connesse al profilo dell'utente**
----------------------------------------------------------------------------------------------------

L'utente si impegna a non falsificare la propria identità ed a rispettare tutte le disposizioni di legge vigenti nonché le [Regole](http://www.subito.it/info/regole.htm) di Subito.it S.r.l., che a tal fine l’utente accetta e riconosce di dover visionare prima dell’inserimento di ogni annuncio o di prendere contatto con un altro utente per il tramite del form di risposta o la funzione Messaggi.  

_A mero titolo esemplificativo, per quanto concerne gli annunci di animali, per il caso specifico degli animali di razza dei quali è consentita la commercializzazione, ai sensi dell’art. 5 del Decreto Legislativo 30 dicembre 1992, n. 529, il proprietario/detentore che ha pubblicato l’annuncio è tenuto ad indicare nello stesso il certificato genealogico rilasciato dalla relativa associazione._  
_Inoltre, ai sensi dell'art. 11 del D.Lgs n. 135/2022 il proprietario/detentore di un animale del quale è consentita la commercializzazione è tenuto ad indicare nell'annuncio l'identificativo previsto dalla normativa in vigore e ad avere la certificazione medico veterinaria attestante le condizioni sanitarie dell'animale._  
_Il proprietario/detentore dell’animale, pertanto, pubblicando l'annuncio sulla piattaforma [www.subito.it](http://www.subito.it/) di Subito.it accetta e dichiara di essere in possesso del certificato genealogico degli animali di razza e in ogni caso dell’identificativo e della certificazione medico veterinaria degli animali oggetto dei relativi annunci pubblicati, sollevando Subito.it da ogni e qualsiasi responsabilità in merito._

Quando l’utente è online ed è disponibile ad entrare in contatto con altri utenti, tale informazione viene resa accessibile tramite un pallino verde, visualizzabile in corrispondenza del profilo dell’utente e del dettaglio annuncio. L’utente può, in qualsiasi momento, decidere di cambiare tale impostazione e scegliere di apparire offline. Nel momento in cui l’utente risulta offline e non disponibile ad entrare in contatto con altri utenti, viene quantificato, in modo indicativo, il tempo trascorso dall'ultimo collegamento e/o visualizzazione online e tale informazione è resa disponibile in corrispondenza del profilo dell’utente e del dettaglio annuncio.

L'utente si impegna altresì, a non utilizzare il Servizio per la pubblicazione, trasmissione, scambio di materiale illecito, volgare, osceno, calunnioso, diffamatorio, offensivo della morale corrente, o, comunque, lesivo dei diritti altrui o di messaggi incitanti all'odio ed alla discriminazione razziale o religioso. Inoltre, l'utente si impegna a non utilizzare il Servizio in maniera tale da violare diritti di proprietà intellettuale o industriale di Subito.it S.r.l. o di terzi.

L’utente prende atto ed accetta che il Servizio richiederà, per finalità di revisione e sicurezza, il completamento di una specifica procedura di identificazione prima di procedere alla pubblicazione degli annunci o per accedere al Servizio e/o continuare ad usufruire dello stesso.

A tal proposito l'utente prende atto e accetta che ogni annuncio inserito riporterà obbligatoriamente in chiaro alcune delle informazioni di cui sopra, ed in particolare il numero di annunci online facenti capo all'inserzionista ed una stima del tempo di utilizzo/frequentazione dello stesso del Servizio. Dette informazioni devono ritenersi frutto di calcoli automatici approssimativi e non devono interferire/pregiudicare/influenzare le trattative eventualmente nascenti dall'uso del Servizio per le quali Subito.it S.r.l. resta estranea.

**10\. Pubblicazioni ulteriori**
--------------------------------

L'utente riconosce ed accetta la possibilità offerta da Subito.it S.r.l. di far pubblicare gli annunci anche su altri siti internet o sulle testate off-line facenti parte di Adevinta Group (cui appartiene Subito.it S.r.l.) o, comunque, appartenenti a soggetti terzi interessati a promuovere e/o pubblicare gli annunci dell'utente. L'utente acconsente inoltre all'utilizzo del contenuto dell'annuncio (foto, testo, ecc.) da parte di Subito.it S.r.l. al fine della pubblicazione dello stesso su siti terzi, riviste on line o cartacee o altri media, impegnandosi altresì a tenere indenne e manlevare Subito.it S.r.l. da qualsiasi responsabilità e/o richiesta al riguardo.

Subito.it S.r.l. vieta l’utilizzo da parte di software/applicazioni/siti cd. aggregatori e/o terzi, non espressamente e previamente autorizzati, di qualunque contenuto afferente al Servizio. Ogni violazione al predetto divieto potrà essere perseguito a norma di legge.

**11\. Valutazione dell'utente** 
---------------------------------

Ciascun utente, al termine di una transazione conclusa tramite il servizio “Tuttosubito” ([https://info.subito.it/tuttosubito/#tuttosubito](https://info.subito.it/tuttosubito/#tuttosubito)) oppure in caso di autonoma cancellazione del proprio annuncio a valle di una vendita raggiunta attraverso la piattaforma messa a disposizione da Subito, può recensire un altro utente e lasciare un proprio commento. La valutazione sull’utente è finalizzata ad esprimere un giudizio sulle modalità con cui è avvenuta la transazione e a segnalare il buon fine della stessa.

In considerazione di quanto sopra, non è possibile lasciare la propria valutazione nei confronti di utenti con cui l’utente non ha concluso alcuna transazione.

L’utente che acquista è libero di raccomandare o meno l’utente inserzionista dopo ogni transazione e viceversa. La valutazione sarà pubblicata solo nel momento in cui entrambe le parti avranno concluso la propria valutazione o, in alternativa, allo scadere di un periodo di 14 giorni dalla prima notifica di richiesta di valutazione dell’utente.

Con riferimento al servizio “Tuttosubito”, se gli utenti non dovessero fornire la propria valutazione, decorsi 14 giorni dalla relativa richiesta, verrà automaticamente assegnata all’altra parte una valutazione positiva.

La pubblicazione delle valutazioni degli utenti avviene entro un massimo di 15 giorni dalla conclusione della transazione.

Il numero e la media delle valutazioni nonché gli eventuali commenti lasciati dagli utenti, saranno pubblicati in ordine cronologico e mostrati in corrispondenza al profilo dell’utente e ai rispettivi annunci.

Nel caso in cui l’utente dovesse cancellare il proprio account, il nome dell’utente che ha lasciato la valutazione non sarà più visibile e apparirà l’indicazione che la valutazione proviene da un utente cancellato. Ogni eventuale commento di tale utente verrà rimosso definitivamente e non sarà pertanto più disponibile.

Subito potrebbe controllare o moderare contenuti palesemente offensivi afferenti alle valutazioni prima della loro pubblicazione. L’utente resta in ogni caso responsabile dei contenuti inseriti e pubblicati e ha l’obbligo di conformarsi alle presenti Condizioni di Servizio nonché al rispetto della netiquette. 

Subito può, in ogni caso, intervenire sulla base delle segnalazioni effettuate dagli utenti e rimuovere i contenuti offensivi, illeciti e non veritieri. Parimenti, Subito ha il diritto di intervenire su recensioni e contenuti ritenuti, ad insindacabile giudizio di quest’ultima, non pertinenti con la transazione avvenuta ovvero discordanti con quanto effettivamente emerso e/o riportato. 

E’ espressamente vietato qualsiasi compenso in cambio di apprezzamenti e/o valutazioni positive a favore di altri utenti.

**12\. Giurisdizione, legge applicabile e foro competente**
-----------------------------------------------------------

I rapporti tra Subito.it S.r.l.e gli utenti sono regolati dalla legge e dalla giurisdizione italiana, in base alla quale anche le presenti Condizioni Generali dovranno essere interpretate. Salvo quanto disposto da norme di legge non derogabili, il Tribunale di Milano sarà competente in via esclusiva a dirimere ogni controversia riguardante le presenti Condizioni Generali ed i rapporti dalle stesse regolati.

**13\. Validità delle presenti Condizioni Generali**
----------------------------------------------------

Le presenti condizioni Generali di Servizio si considereranno applicabili, ove compatibili, anche in caso di ulteriori, diversi e specifici accordi relativi ai servizi a pagamento (ed in particolare con riferimento ai servizi "Premium", "Pro" e "Promuovi"). Subito.it S.r.l. potrà comunque apportare unilateralmente in qualsiasi momento modifiche alle presenti Condizioni Generali dandone comunicazione sulla propria piattaforma web.

**14\. Modifiche**
------------------

Le presenti condizioni potrebbero essere soggette a modifiche. In caso di sostanziali modifiche, Subito.it S.r.l. avviserà l’utente pubblicandole con la massima evidenza sulle proprie pagine o tramite email o altro mezzo di comunicazione.